## Stelselafspraken

### Inleiding 

Dit hoofdstuk is mede gebaseerd op het [stelsel van Nederlandse Basisregistraties](https://www.noraonline.nl/wiki/Stelsel_van_het_heden_(inleiding))

Het digital twin stelsel bestaat niet alleen uit afspraken over architectuurprincipes en technische standaarden. Het is ook noodzakelijk om afspraken te maken over deelname aan het stelsel en wellicht ook te komen tot wet- en regelgeving op onderdelen van het stelsel. Dit hoofdstuk doet suggesties voor stelafspraken. Deels zijn er in dit hoofdstuk reeds concrete voorstellen voor afspraken geformuleerd, maar er staan ook zaken in waarover later en/of in een ander verband stelselafspraken zouden moeten worden gemaakt.

De afspraken variëren van technische standaarden tot en met bestuurlijke verantwoordelijkheid voor de maatschappelijke waarden die grenzen stellen aan deelname aan het stelsel en de integriteit en vertrouwelijkheid van data.

#### Wat verstaan we onder ‘het stelsel’?

Het digital twinning stelsel van de fysieke leefomgeving is het geheel van afspraken en voorzieningen gericht op het mogelijk maken van de uitwisseling van data en modellen waarin data is vastgelegd. Deze data heeft betrekking op zeer uiteenlopende aspecten van de fysieke leefomgeving, zoals in vorige hoofdstukken van dit document is beschreven.

#### Betrokkenen, afspraken en rollen

Bij het stelsel zijn verschillende partijen betrokken. Uiteraard de deelnemende organisaties aan het stelsel, de leveranciers en gebruikers van data, dataproducten en modellen. Voor wat betreft de gefedereerde voorzieningen binnen het stelsel, zoals de identificatie-, authenticatie- en autorisatiefunctie, de verwijsindex en de afspraken over het stelsel als geheel, speelt de overheid een belangrijke rol. Maar het stelsel staat ook open voor niet-overheidsorganisaties. Ook zij zullen daarmee een zekere verantwoordelijkheid hebben. Vervolgens zijn er partijen die een verantwoordelijkheid dragen voor technische voorzieningen, zoals de datacommunicatie-infrastructuur, (cloud)datacenters en tal van voorzieningen die ingezet worden binnen organisaties van deelnemers aan het stelsel, zoals soft- en hardwarevoorzieningen. 

Het gebruik van het woord ‘afspraken’ betekent dat uitgegaan wordt van een bindend commitment tussen twee of meer partijen. Per type deelnemer aan het stelsel kunnen dan ook verschillende (clusters van) afspraken bestaan. Dit commitment kan bestaan uit privaatrechtelijke overeenkomsten tussen partijen, maar zou ook via wet- en regelgeving bekrachtigd kunnen worden. In hoeverre afspraken ook een wettelijke basis moeten krijgen, laten wij in dit hoofdstuk vooralsnog in het midden. Voor zover nadere wetgeving noodzakelijk wordt geacht, ligt het voor de hand om hiervoor uit te gaan van het ministerie van Binnenlandse Zaken en Koninkrijksrelaties (BZK), gezien de verantwoordelijkheid van dit ministerie voor de informatiehuishouding van de overheid op nationaal niveau. Eventueel wettelijke bepalingen zouden dan onderdeel kunnen zijn van de [Wet Digitale Overheid](https://www.digitaleoverheid.nl/overzicht-van-alle-onderwerpen/wetgeving/wet-digitale-overheid/)

#### Overleggen

Hoewel uitgegaan wordt van een stelsel dat open staat voor zowel overheid als niet-overheidsorganisaties en een open architectuur, kan het stelsel niet zonder diverse vormen van overleg van diverse stakeholders. Zonder hiervan nu een uitputtende opsomming te geven, kan gedacht worden aan de volgende overleggen:

 * **Een Digital Twinning Governance Board**

    Dit college kent gemandateerde deelnemers uit de overheid, waarbij gedacht kan worden aan vertegenwoordigers van direct betrokken ministeries en eveneens sterk betrokken uitvoeringsorganisaties en toezichthouders. Deze Board heeft als taak de deugdelijke werking en ontwikkeling van het stelsel te bewaken en bevorderen, alsmede de benodigde randvoorwaarden veilig te stellen en het geheel van stelselafspraken al dan niet via wetgeving te borgen. De Board kan voor zover nodig onderliggende overlegorganen (‘commissies’) instellen, om aspecten beleidsmatig voor te bereiden voor het overleg in de Board.
 * **Platform Digital Twinning Fysieke Leefomgeving**

    In dit platform participeren vertegenwoordigers van de belangrijkste stakeholders van het stelsel: overheid, deelnemers aan het stelsel, leveranciers van voorzieningen, kennisinstellingen. Het platform fungeert als het centrale overleggremium voor alle aspecten die het functioneren van het stelsel raken, waaronder het functioneren van het stelsel, de verdere ontwikkeling ervan, het doen van voorstellen voor aanvullingen of wijzigingen in de stelselafspraken en de stelselarchitectuur (incl. standaarden), etc. Mogelijk kan dit platform tevens dienen als adviesorgaan voor de Digital Twinning Governance Board.
Het platform kan ook tijdelijke of permanente werkgroepen of commissies instellen, die zaken uitwerken ter voorbereiding van het plenaire overleg binnen het platform.
 * **Overleg Beheer centrale stelselvoorzieningen**

    Dit overleg bestaat uit partijen die verantwoordelijk zijn voor de instandhouding van de centrale voorzieningen binnen het stelsel, zoals infrabeheer, leverancier van centrale datacenterfunctionaliteit, beheer van componenten ten behoeve van identificatie, authenticatie en autorisatie, indexen, etc.

De hier gesuggereerde overleggen dragen verantwoordelijkheid voor (een deel van) de stelselafspraken. Zij zien daarbij toe op het handhaven van de gemaakte afspraken en ontwikkelen procedures om dit mogelijk te maken.

#### Stelselafspraken

We spreken over een stelsel, omdat het geheel bestaat uit zeer veel partijen en componenten, die met elkaar interacteren. Voor een goede interactie zijn afspraken nodig, evenals voor het onderhouden en ontwikkelen ervan. 

#### Aansluitvoorwaarden

1. Deelname staat open voor in Nederland gevestigde bedrijven, instellingen en overheidsorganisaties.
2. Deelnemers conformeren zich aan de architectuur en standaarden, zoals vastgelegd in de Referentie Architectuur Digital Twinning in de Fysieke Leefomgeving.

#### Kwaliteitsborging

3. Deelnemers voorzien hun dataproduct van herkomst- en kwaliteitsinformatie, welke doorloopt tot aan de bron van elk informatie-element (ketenkwaliteit).
4. Deelnemers tonen via jaarlijkse auditverklaring aan dat de door hen geleverde dataproducten in overeenstemming zijn met de daarbij aangegeven kwaliteitsaspecten (incl. actuele herkomstinformatie).

#### Privacyborging

5. Deelnemers zorgen ervoor dat het gebruik van hun data door derden in overeenstemming is met de algemene verordening gegevensbescherming (AVG). Zij maken daartoe bindende en controleerbare afspraken met afnemers van privacygevoelige data.
6. Deelnemers houden een register actueel met de door hen geleverde dataproducten, die privacygevoelige data bevatten. In dit register (of via een gekoppeld bestand) wordt tevens bijgehouden welke van deze dataproducten aan welke afnemer zijn verstrekt. Op vergelijkbare wijze wordt bijgehouden welke contractuele afspraken met de afnemers van deze privacygevoelige dataproducten zijn gemaakt, zodat het gebruik van deze data binnen de AVG-richtlijn blijft. Zie ook onder aansprakelijkheid.
7. Deelnemers die privacygevoelige data ter bewerking aanbieden aan derden (lees: uitbesteding van analysewerkzaamheden), zorgen via contractuele en controleerbare afspraken voor het verwijderen van deze data door de databewerker na afronding van de bewerkingsactiviteiten.

#### Informatiebeveiliging

8. Deelnemers die dataproducten leveren die de informatiepositie van criminele organisaties of landen buiten de EU zodanig kan versterken, dat risico’s ontstaan met betrekking tot maatschappelijke ontwrichting (terrorisme, cyber crime, fysieke bedreiging of afpersing), zorgen door middel van controleerbare en handhaafbare contractuele afspraken met hun afnemers, dat deze gegevens slechts op grond van een strikte doelbinding kunnen worden ingezet.
9. [Deze bepaling verder uitwerken conform de privacy en aansprakelijkheidseisen – GB].

#### Autorisatie

10. Deelnemers aan het stelsel dienen zich via E-Herkenning bij de leverende deelnemer te identificeren.
[Aantekening: Als leveranciers van dataproducten zorgdragen voor privacyborging en informatiebeveiliging, dan lijkt autorisatie overbodig. Immers: afnemers krijgen geen directe toegang tot systemen van aanbieders van informatie. Zij bieden hun informatie namelijk aan in de vorm van dataproducten. Als privacy en veiligheid afdoende geregeld zijn, lijkt er verder sprake te zijn van ‘open data’. – GB]

#### Doorleverregulering

11. Deelnemers zorgen via “algemene leveringsvoorwaarden” voor sluitende, transparante en handhaafbare afspraken over de afname van dataproducten. Onderdeel hiervan zijn afspraken over het doorleveren van data aan afnemers en afnemers van afnemers in het stelsel (ketenverantwoordelijkheid).

#### Aansprakelijkheid

12. Deelnemers zijn aansprakelijk voor overtredingen van de AVG door directe en indirecte afnemers van privacygevoelige dataproducten (ketenaansprakelijkheid).
13. Deelnemers zijn aansprakelijk voor het gebruik van hun geleverde data door afnemers en afnemers van afnemers (ketenaansprakelijkheid). Via contractering (incl. algemene leveringsvoorwaarden) kan deze verantwoordelijkheid deels bij afnemers gelegd worden. 

#### Contractering

14. Deelnemers sluiten (raam)contracten af met de afnemers van hun dataproducten, waarbij zaken als privacyborging, informatiebeveiliging en doorlevering aan derden conform de stelselafspraken en ter zake doende wetgeving worden geregeld.

#### Correctieplicht

15. Deelnemers informeren leveranciers van dataproducten over (vermeende) onjuistheden in de kwaliteit van de geleverde data. Normstellend hiervoor zijn de door de leverancier van een dataproduct meegeleverde kwaliteitskenmerken. 

#### Eigenaarschap van data

16. Data die om niet is verkregen en niet wordt beperkt door eisen met betrekking tot privacyborging en informatiebeveiliging, geldt als openbaar en kan niet door een derde als eigendom worden beschouwd.

#### Financiële aspecten

17. Deelnemers zijn vrij in het beprijzen van hun informatieproducten.